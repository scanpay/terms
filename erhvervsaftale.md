# Erhvervsaftale
Denne erhvervsaftale indgås mellem Scanpay ApS (CVR. [DK35413308](https://datacvr.virk.dk/data/visenhed?enhedstype=virksomhed&id=35413308&soeg=35413308)) og den juridiske person ("kunden"), der accepterer aftalen. Aftalen giver kunden adgang til en erhvervskonto, som kunden kan bruge til at tage imod betaling. Aftalen kan ikke ændres, men begge parter kan frit, og uden varsel, opsige aftalen. Ved indgåelse af aftalen opsiges alle tidligere indgåede aftaler mellem kunden og scanpay.

### Gebyrer
Kunden skal betale et gebyr på 0,25 DKK pr. transaktion, som kunden hæver via scanpay. Gebyret bliver trukket fra kundens indestående balance ("balancen"), når kunden hæver en betaling via scanpay. Kunden kan tilkøbe ekstra features, f.eks. MobilePay, ved at underskrive særskilt aftale herom. Kunden faktureres månedligt bagud. Kunden har ikke returret. Alle priser er ekskl. moms.

### Betalingsbetingelser
Kunden kan indbetale penge på sin konto med betalingskort. Kundens indestående balance tilhører kunden, og balancen bliver udbetalt til kunden, hvis aftalen opsiges. Kunden kan aktivere automatisk optankning af balancen, hvorved scanpay automatisk hæver penge på kundens betalingskort, når balancen er lav.

### Datapolitik
Scanpay er databehandler og kunden er dataansvarlig. Alle data, som scanpay modtager fra kunden, tilhører kunden, og scanpay har tilladelse til at behandle og opbevare dem. Kundens data opbevares inden for den Europæiske Union, i datacentre tilhørende Amazon Web Services, Inc. Alle kundens data er krypteret med AES-256-GCM med [secret sharing](https://da.wikipedia.org/wiki/Secret_Sharing). Kundens data behandles fortroligt og videregives ikke til tredjemand, men scanpay har tilladelse til at sende transaktionsdata til kundens indløser. Ved brud på sikkerheden vil kunden blive informeret herom senest 24 timer efter, at bruddet er opdaget.

### Ansvar
Scanpay hæfter ikke for driftstab, avancetab eller andet indirekte tab, der opstår som følge af driftsforstyrrelser eller fejl. Ved tvister mellem kunden og scanpay gælder dansk ret, og værneting er Sø- og Handelsretten i København.
