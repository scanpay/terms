# Brugeraftale
Denne brugeraftale indgås mellem dig, som privatperson, og Scanpay ApS (CVR. [DK35413308](https://datacvr.virk.dk/data/visenhed?enhedstype=virksomhed&id=35413308&soeg=35413308)). Begge parter kan uden varsel opsige aftalen, hvorved alle dine oplysninger bliver slettet. Ved indgåelse af aftalen opsiges tidligere indgåede brugeraftaler.

### Brugerkonto
En brugerkonto er en personlig konto, som du kan bruge til at oprette og administrere virksomhedskonti med. Din brugerkonto er personlig, dvs. at den er bundet til dig, som privatperson, og kun må benyttes af dig. Du har det fulde ansvar for, hvad din konto bliver brugt til, og du har pligt til at sikre, at andre ikke kan tilgå din konto. Hvis du får mistanke om, at andre har haft adgang til din konto, skal du straks ændre din adgangskode og kontakte os. Du har pligt til at sikre, at de oplysninger, som er tilknyttet din konto, er korrekte og opdaterede.

### Personlige oplysninger
Aftalen giver os lov til at opbevare dine almindelige og ikke-følsomme personoplysninger. Dine oplysninger bliver udelukkende brugt til at identificere dig som kunde, og til at beskytte din konto. Dine oplysninger behandles fortroligt og videregives ikke til tredjemand. Du har altid ret til indsigt i hvilke oplysninger, vi har registreret om dig, og indsigt i hvordan dine oplysninger behandles og opbevares. Ved brud på persondatasikkerheden vil vi informere dig herom senest 24 timer efter, at bruddet er opdaget. Vi har pligt til at informere dig om din mulighed for at klage til [Datatilsynet](https://www.datatilsynet.dk/databeskyttelse/klage-til-datatilsynet).

### Sikkerhed
Alle data, herunder dine personoplysninger, opbevares inden for den Europæiske Union, i datacentre tilhørende Amazon Web Services, Inc. Dine personoplysninger er krypteret med AES-256-GCM med [secret sharing](https://da.wikipedia.org/wiki/Secret_Sharing), og din adgangskode er sikret med hashfunktionen [scrypt](https://github.com/Tarsnap/scrypt). Vi bruger udelukkende linux, og vores platform er programmeret i C.

### Ingen overvågning
Vi hader overvågning, og vi ønsker ikke at medvirke til at virksomheder, endsige stater, kan overvåge din og andres færden på internettet. Derfor bruger vi hverken cookies, analyseværktøjer, sporingsværktøjer, markedsføringsværktøjer, chatbots eller andre invasive tjenester.
